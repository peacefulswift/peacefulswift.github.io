---
layout: post
title:  "Vim ตามธรรชาติ"
date:   2025-05-24 06:20:24 +0700
categories: vim elixir
---

ตอนนี้ผมกำลังฝึกเขียนภาษาใหม่อยู่ครับ นั่นก็คือ ภาษา Elixir

เป็นความตั้งใจที่มีมานานแล้วว่าอยากที่จะเขียนภาษาอื่นจริงๆจังๆสักที นอกจากภาษาที่ใช้อยู่เป็นประจำอย่างภาษา Swift ซึ่งเอาจริงๆผมเองซื้อหนังสือ Programming in Elixir มานานแล้ว แต่ก็อ่านๆเลิกๆอยู่หลายปี ไม่ไปไหนสักที

ปี 2025 นี้เลยตั้งใจว่าจะกลับมาจริงกับกับ Elixir อีกครั้ง ถือเป็นโอกาสที่ดีที่จะเซ็ทอัพ IDE ที่ใช้สำหรับการเขียน Elixir ด้วย เลยตัดสินใจใช้ Vim ไปเลยก็แล้วกัน

ผมเองเป็นคนที่ใช้ Vim motion เป็นปกติอยู่แล้วในงานทั่วๆไปที่ทำ แต่จะเป็นการไปใช้อยู่บน IDE อื่นๆเสียมากกว่า และโดยมากก็มักจะเผลอไปใช้ปุ่มลูกศร หรือเอามือไปใช้เมาส์บ้างในบางครั้งที่รู้สึกว่ามันจะทำให้ทำงานได้เร็วกว่า

แต่รอบนี้ก็ตั้งใจไว้ว่าจะเริ่มที่ Vim ใน Terminal ไปเลย ไม่ต้องลงปลั๊กอินเสริม หรือมีคอนฟิกซ์อะไรทั้งนั้น และเดี๋ยวค่อยๆลองปรับแต่งเอาตามความจำเป็นตอนเขียนโค๊ดอีกที

### Vim ตามธรรมชาติ คืออะไร?

คำว่าตามธรรมชาติของผมในที่นี้ก็คือ ใช้มันไปแบบโล้นๆเลย ไม่ต้องปรับแต่งอะไรทั้งนั้น เปิด Terminal พิมพ์คำสั่ง `vi sample.exs` แล้วมันขึ้นมายังไงก็ทำงานกับมันแบบนั้น จากนั้นก็ค่อยดูว่าจำเป็นต้องปรับอะไรไหม เพื่อให้การทำงานมันสะดวกขึ้น

ตัวอย่างเช่น:
- พอไฟล์เราเริ่มใหญ่ขึ้น มีหลายบรรทัดมากขึ้น ก็จำเป็นต้องเริ่มใช้ relative line ในการกระโดดไปมาระหว่างบรรทัด
- พอเรามีหลายไฟล์ที่ต้องทำงานด้วยมากขึ้น ลง NerdTree เข้ามาก็จะช่วยได้
- พอเริ่มทนไม่ไหวที่จะพิมพ์คำสัง `:w` เพื่อเซฟไฟล์ กับ compile file ด้วย `:!elixir stream.exs` ก็เริ่มมาเพิ่ม key mapping เข้าไป
- พอเริ่มรู้สึกจะอ้วกกับ theme ของ Terminal ที่มันให้มาตอนแรก ก็ไปหาว่าจะเซท  colorscheme ยังไง

เหล่านี้เป็นตัวอย่างที่ผมค่อยๆเลือกเอาว่า Vim ของเรามันควรถูกปรับแต่งตรงไหนบ้าง โดยที่ไม่ได้ไปลงอะไรที่เราไม่ได้ใช้ในตอนแรก หรือโหลดโปรแกรมบางตัวที่มันไม่ได้มีมาให้เราใช้ใน macOS ตั้งแต่แรก อย่างเช่น Neovim หรือ iTerm2

อาจดูเหมือนเป็นเรื่องเสียเวลา หรือยิ่งเป็นการทำให้เราทำงานได้ช้าลง แต่นี่ก็เป็นงานอดิเรกที่ผมใช้เวลาว่างมาลองทำอะไรที่อยากจะลองทำด้วยตัวเองดู จริงๆก็สนุกทีเดียวที่ได้ลองทำอะไรแบบนี้ ซึ่งมันทำให้เราสนุกขึ้นในการเขียนโปรแกรม หรือในการตั้งค่าต่างๆให้กับคอมพิวเตอร์ของเรา

ในอีกทางหนึ่ง ก็เป็นการบังคับเราให้ใช้ทรัพยากรที่เรามีให้มากที่สุดโดยที่ไม่ไปพึ่งพาอะไรบางอย่างที่มันอาจไม่ได้จำเป็นในการเขียนโปรแกรมของเรา ซึ่งผมเชื่อว่ามันจะทำให้เราสนุกกับการเป็นโปรแกรมในระยะยาวได้มากกว่านะ

![Vim Organic](/assets/2025-05-24-vim-organic.png)￼